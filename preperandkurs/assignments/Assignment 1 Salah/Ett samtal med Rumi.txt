Jag såg först honom på avstånd. Sedan gick han mot mig, satte sig, tog fram en penna och tecknade att jag skulle sätta mig. Jag satte mig och betraktade hans konturer som var färgade i vinrött, i ansiktet lyste ett ljus. Det gick inte att få fram ansiktsdragen trots mina ansträngningar, bara ett klart ljus. Inte heller kunde jag tyda hans klädsel. En ovanlig känsla fyllde min kropp, en känsla jag aldrig haft, en känsla jag inte ville bli av med. Jag ville vara kvar i drömmen. Jag ville inte vakna upp. 

"Här och nu sitter vi. Bara vi två, ingen annan. Bara våra röster hörs, inga andra", sade han.
"Var är vi", frågade jag. Samtidigt började jag känna doften av rosenvatten.
"På en plats vars sjöar är mjölk, vars himmel är honung, vars luft är rosenvatten och vars jord är silke", svarade han.  
"Vad gör vi här?"
"Det ska du berät..."
"Men vänta, jag har inte bett o..." 
Han viftade med handen som om mina ord inte betydde något, och pekade ner. Jag följde hans finger med blicken och såg mig själv. Jag satt på en bänk. I nästa sekund befann jag mig på samma bänk och tittade utöver havet med en tom blick. Solen sken, havet dansade och fåglarna lekte i luften. Men allt var ändå grått utifrån mina ögon. Livlöst och utan färg. På ett ögonblick var jag tillbaka och såg mig själv uppifrån. Jag tittade på skepnaden som satt mittemot mig, och en tår letade sig fram och började sakta vandra ner över hans kind.  
"Så, börja berätta", sade han, och räckte fram pennan. 
"Varför ska jag berätta?"
"Din själ har du fängslat, du har slängt ner den i den djupaste av fängelsehålor. Den fängelsehåla som bara människor kan konstruera. Längst in i det djupaste av dig själv. Att berätta är ett sätt att göra din själ fri. Ett sätt för din själ att slita sig loss från de kedjor du har fjättrat den med."
"Min sjä..?"
"Ja, din själ. Det som finns inom dig. Det ljus som fyller varje ven i din kropp. Det som gör dig vacker."
"Har jag fängslat den?"
"Titta på killen på bänken igen. Ser du inte att allt är grått runt honom? Han upplever inte ens naturens skönhet. Han kan sitta bland miljoner personer och ändå känna sig ensam. Ser du inte att han suddat ut sin polstjärna? Ser du inte att han sitter där utan själ?"
"Jag vet inte, hur ska jag veta?"
"Utan din själ är du som en fjäder i en evig storm. Så, ta pennan och börja berätta."
Jag tog pennan... 

Sedan vaknade jag ur min dröm. Rummet började sakta gestala sig, och jag undrade förvirrat precis vad som hade hänt. Jag insåg emellertid ganska snabbt var det var. Jag hade precis haft ett samtal med Rumi. Ett samtal med en läromästare. Jag började därefter berätta i jakten efter min själ.   
 
 

 
  



 





 
    
  



